<div class="col-md-8 col-md-offset-2 modalWin">
		<p class="title" style="color: #b4f0c6;">Zaščita</p>
		<p class="headingProtection">Zakaj so kondomi tako učinkovita oblika kontracepcije?</p>
		<p class="paragraph">Kondomi so najboljša zaščita pred neželeno nosečnostjo, saj za razliko od večine ostalih oblik kontracepcije preprečujejo tudi prenos spolno prenosljivih okužb in ne povzročajo neželenih stranskih učinkov. Priporočamo jih vsem, še posebej pa osebam, ki pogosto menjavajo spolne partnerje, in mladim na začetku spolnega življenja. Za čim bolj zanesljivo zaščito pred prenosom spolno prenosljivih okužb jih moramo uporabljati pravilno in dosledno, kar pomeni, da jih ustrezno namestimo ter da jih uporabljamo redno,  pri vseh oblikah spolnih odnosov (genitalnem, oralnem, in/ali analnem) in ves čas spolnega odnosa.</p>

		<p class="headingProtection">Kje lahko kupim kondome?</p>
		<p class="paragraph">Kondome je možno kupiti v vseh drogerijah, lekarnah, bencinskih črpalkah in bolje založenih trgovinah, večjo diskretnost pa omogoča naročanje prek spleta.</p>

		<p class="headingProtection">Katere vrste kondomov naj izberem?</p>
		<p class="paragraph">Na razpolago je široka paleta različnih vrst kondomov. Večina kondomov je izdelana iz lateksa, ki je lahko gladek, rebraste ali pikčaste strukture in je za lažjo uporabo prekrit z lubrikantom. Lubrikanti so lahko različnih vonjev in okusov, nekateri imajo celo grelni ali hladilni učinek. Včasih je kondomom dodan tudi spermicid, ki povečuje njihovo učinkovitost, ali pa benzokain, ki zavira ejakulacijo in tako zakasni orgazem.</p>
		<p class="paragraph">Na vsakem zavoju kondomov lahko najdete podatke o debelini lateksa, dolžini kondoma in njegovem obsegu. Pomembno je, da izberete kondom, ki se ustrezno prilega penisu, saj le tako omogoča učinkovito zaščito, hkrati pa tudi večji užitek. Standardna mera obsega kondoma je 52 mm, najdete pa lahko tudi ostale mere kondomov med 47 mm in 69 mm. Standardna debelina lateksa je 0,07 mm, izbirate lahko med tanjšimi kondomi, ki omogočajo intenzivnejše občutenje ali debelejšimi, ki zavirajo ejakulacijo in so primernejši za analne spolne odnose. Dolžine so med 160 in 220 mm, kondom mora segati do korena penisa.</p>
		<p class="paragraph">Kondomi iz polisoperna so primerni za vse, ki so alergični na lateks.</p>

		<p class="headingProtection">Pravilna uporaba kondomov</p>
		<p class="paragraph">Svetujemo, da si pred prvo uporabo kondomov natančno preberete priložena navodila, najbolje takoj ko jih kupite, saj kasneje mogoče ne boste utegnili.</p>
		<ul>
			<li>Preverite rok uporabe, ovojnica ne sme biti poškodovana.</li>
			<li>Previdno odstranite ovitek, tako da pri tem ne poškodujete kondoma.</li>
			<li>Kondom mora biti pravilno obrnjen, da se bo lahko odvil.</li>
			<li>Kondom primite za rezervoar (zgornji del), iz njega iztisnite zrak in ga navlecite na erektiran penis, tako da ne bo pod lateksom nobenih mehurčkov.</li>
			<li>Takoj po ejakulaciji odstranite kondom, dokler je penis še erektiran. Penis izvlecite tako, da kondom primete ob korenu penisa.</li>
			<li>Kondom pri vrhu zavozlajte, tako da tekočina ostane v njem, in ga vrzite v smeti.</li>
		</ul>

		<p class="headingProtection">Kaj je še dobro vedeti</p>
		<ul>
			<li>Kondomi so učinkovita zaščita le če jih uporabljamo ob vsakem spolnem odnosu (tudi oralnem).</li>
			<li>Pri natikanju kondoma pazite, da ga ne poškodujete z nohti ali zobmi.</li>
			<li>Posamezen kondom je primeren samo za enkratno uporabo. Tudi če ni prišlo do ejakulacije ga po končanem spolnem odnosu zavrzite.</li>
			<li>Zapakirane kondome shranjujte na primernem mestu. Če so bili izpostavljeni vročini, soncu, ali pa obstaja možnost, da se je njihova embalaža poškodovala, jih raje zavrzite.</li>
			<li>Zaščita pred neželeno nosečnostjo bo večja, če se poleg kondoma uporablja še spermicide, še posebej v času ovulacije.</li>
			<li>S kondomi ne uporabljajte olj, vazelinov in krem, ki bi lahko poškodovali površino kondoma. Enako velja tudi za nekatere zdravilne kreme in vaginalete.</li>
			<li>Pri analnem spolnem odnosu uporabljaljte  debelejše kondome in več lubrikanta.</li>
			<li>Lubrikanta ne nanašajte pod kondom.  Vedno ga dodajte šele, ko je kondom že na svojem mestu.</li>
		</ul>

		<p class="headingProtection">Vzroki za neučinkovitost</p>
		<p class="paragraph">Ob uporabi kondoma zanosi 10 od 100 žensk v enem letu. Prav tako nas kondom ne zaščiti popolnoma pred spolno prenosljivimi okužbami. Razlogov za to je več. Na primer občasni spolni odnosi brez kondoma (tudi oralni morajo biti zaščiteni) ali pa prepozna namestitev. Semensko tekočino namreč vsebujejo že izločki pred ejakulacijo. Namestiti ga je potrebno preden pride penis v stik s spolnim partnerjem.</p>

		<p class="headingProtection">Kaj narediti če kondom poči?</p>
		<p class="paragraph">Lahko se zgodi, da kondom med spolnim odnosom poči, kar je največkrat posledica nepravilne namestitve. S čistim robčkom si obrišite spolovilo, ženske se izogibajte spiranju z vodo, saj bi lahko ta zanesla spermo še globlje. Uporabite spermicid, ki ga lahko kupite v lekarni. V času ovulacije v takem primeru lahko vzamete jutranjo tabletko, najbolje v prvih 12 urah, vendar ne kasneje kot v 72 urah po spolnem odnosu. Starejše od 16 let lahko jutranjo tabletko dobite v lekarnah brez recepta, mlajšim od 16 let pa jih na bel recept predpiše osebni zdravnik.</p>
		<p class="paragraph">V primeru, da ne veste, ali ima vaš partner kakšno izmed spolno prenosljivih okužb, se nujno obrnite na osebnega zdravnika, ki vas bo usmeril na vsa potrebna testiranja in cepljenja.</p>

		<p class="headingProtection">Ženski kondom – femidom</p>
		<p class="paragraph">Ženski kondom je iz enakih materialov kot moški kondom in prav tako predstavlja zaščito pred neželeno nosečnostjo in spolno prenosljivimi okužbami. Izgleda podobno kot običajni kondom, le da ima na obeh koncih obroček. Zadnji obroček predstavlja odprtino v femidom in ostane zunaj vagine, na drugem koncu pa je notranji obroček, ki je zaprt z lateksom in se ga vstavi na maternični vrat. Vstavi se ga lahko do osem ur pred spolnim odnosom, zato omogoča večjo spontanost, tudi v primerih ko spolni partner ne želi uporabiti kondoma. Namenjen enkratni uporabi.</p>
</div>