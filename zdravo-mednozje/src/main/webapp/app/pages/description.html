<div class="col-md-8 col-md-offset-2 modalWin">
	<p class="title" style="color: #82becf;">Opis spolno prenosljivih okužb</p>
	<p class="paragraph">Spolno prenosljive okužbe (SPO) so okužbe, ki se prenašajo praviloma s spolnim odnosom, bodisi z genitalnim, oralnim ali analnim. S SPO označujemo najrazličnejše brezsimptomne in simptomatsko potekajoče okužbe.</p>
	<p class="paragraph">S spolno prenosljivo okužbo se lahko okuži vsaka spolno aktivna oseba, ne glede na starost, izobrazbo, socialni status ali spolno usmerjenost. Večjo verjetnost za okužbo imajo osebe s tveganim vedenjem, kot je pogosto menjavanje spolnih partnerjev, nedosledna uporaba zaščite, vključenost v več vzporednih partnerskih odnosov. Temeljno vodilo zaščite pred vsemi spolno prenosljivimi boleznimi še vedno obstaja ABC sistem:
		<ul class="hospitalInfo" style="font-size: 20px; margin-bottom: 30px;">
			<li>A – abstinenca (od tveganega spolnega vedenja)</li>
			<li>B – zvestoba (en spolni partner)</li>
			<li>C – dosledna uporaba kondomov kot edinega kontracepcijskega sredstva, ki učinkovito zmanjšuje možnost prenosa okužbe</li>
		</ul>
	</p>
	<p class="paragraph">Na leto se po ocenah Svetovne zdravstvene organizacije na novo okuži najmanj 125 milijonov ljudi. Dejansko število okuženih je bistveno večje, delno zato, ker vseh odkritih primerov ne prijavijo, delno pa zaradi že omenjene razlike med okuženostjo in dejanskim pojavom bolezni. Najbolj ogrožena skupina so mladi. Pri ženskah je največ okužb v obdobju med 20. in 24. letom, pri moških med 25. in 29. letom.
	</p>
	<p class="paragraph">Poznamo približno 30 mikroorganizmov, ki se lahko prenašajo s spolnimi stiki in povzročajo več kakor 25 različnih bolezenskih stanj ter 7 različnih rakastih obolenj. Danes govorimo o petih skupinah povzročiteljev: bakterijah, virusih, glivah, praživalih (trihomonoza) in ektoparazitih (sramne uši). Med bakterijske SPO spadajo klamidija, sifilis, mikoplazme in gonoreja. Vse te so ozdravljive z antibiotiki in ob pravočasnem zdravljenju ne puščajo trajnih posledic. Druga skupina so virusne SPO, kot so HIV, HPV, herpes, hepatitis. Posebnost teh je, da v večini primerov virusi po okužbi ostanejo v telesu. V takem primeru lahko zdravimo le posledice okužbe oz. simptome, ne moremo pa se znebiti samega virusa.</p>
	<p class="paragraph">V razvitih deželah so najpogostejše genitalne bradavice, klamidijske okužbe, genitalni herpes, gonoreja in sifilis. Okužba s HlV stabilno narašča in je najpogostejša pri moških, ki imajo spolne odnose z moškimi (MSM) in pri intravenskih uživalcih drog. </p>
	<p class="paragraph">SPO se najpogosteje kažejo s pekočim, bolečim mokrenjem, siljenjem k mokrenju, izpuščaji, razjedami okrog spolovil, nenormalni izcedki iz sečnice ali nožnice, srbenjem, rdečico.</p>
	<p class="paragraph">Zapleti SPO so številni in zelo nevarni: zunajmaternična nosečnost, kronična pelvična bolečina, vnetje sklepov, vnetje obmodka, vnetje prostate, hepatitis, perisplenitis, periapendicitis, sepsa, miokarditis/endokarditis, meningitis, radikulitis, encefalitis, rak, prizadetost plodu, spontani splav, prezgodnji porod itd. Zato je pomembno zgodnje odkrivanje in zdravljenje SPO.</p>
</div>